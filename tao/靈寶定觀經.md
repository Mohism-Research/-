# 靈寶定觀經 #

夫欲修道，先能捨事。

（註：修己之心，名為修道。一切無染，名為捨事。）

外事多絕，無與忤心。

（註：六塵為外事，須遠離也。六塵者：色、聲、香、味、觸、法，更不染著，名為多絕。心境兩忘即無煩惱，故名無與忤心。）

然後安坐，內觀心起。

（註：諸煩惱既去，則坐立始安。若覺一念起，必須除滅，務令安靜。慧心內照，名曰內觀,；漏念未除，名曰心起。前念忽起，後覺則隨；心既滅，覺照亦忘，故稱除滅。凡心不起，名之為安；覺性不動，名之為靜，故稱安靜。）

其次有貪著、浮游、亂想，亦盡滅除。

（註：眾心不起，忘念悉忘；忘想不生，何曾有貪著，故曰滅除。）

晝夜勤行，須臾不替。

（註：晝之言淨，夜之言垢，垢淨兩忘，日夜勤修，無有間替，故名不替。）

唯滅動心，不滅照心。

（註：妄想分別，名曰動心；覺照袪之，故名為滅。慧照常明，無有空間，故名不滅照心。）

但凝空心，不凝住心。

（註：專注曰凝。不起一切心，名空心。一切無執著，名之不凝住心。）

不依一法，而心常住。

（註：若取一法，即名著相。心不取法，名為不依。現而常寂，故為常住。）

然則凡心躁競，其次初學息心甚難，或息不得，暫停還失。

（註：言習性煩惱雖可滅除，初學道者定力未成，除之甚難，若暫停用功則又失之也。）

 

去留交戰，百體流行。

（註：心起染境，境來牽心，心境相染。慾念與道念難分難捨，故名交戰。妄念不息，百非自生，名曰百體流行。）

久久精思，方乃調熟，勿以暫收不得，遂廢千生之業。

（註：定心不起，則契真常；一念不收，千生之道業遂廢。修道如煮菜，火候不至，鹽糖未調，其味不佳，然不可就此作罷，必待燉熟，則美味可口。否則，自暴自棄，千生萬劫道業休矣！）

少得靜己。

（註：初得清淨，正慧未生，故日少得靜己。）

則於行立坐臥之時。

（註：行立坐臥乃四威儀之時也。）

涉事之處，喧鬧之所。

（註：見一切諸相，為涉事之處；起一切諸心，名為喧鬧之所也。）

皆作意安。

（註：息亂歸寂，名為作意。恬淡得所，名之為安也。）

有事無事，常若無心處。處靜處喧，其志唯一。

（註：有無雙遣，寂用俱忘，萬法不二，名之唯一。）

若束心太急，則又成病，氣發狂顛，是其候也。

（註：偏心執靜名曰束；心外見相，名為顛也。言修道收心，不可固執性急，否則病也。）

心若不動，又須放任，寬急得所。

（註：從定發慧，名曰放任。定慧齊融，名曰得所。修心之道，須收放自如也。）

自恆調適。

（註：定多即愚，慧多即狂。定慧等用，名曰調適。）

制而不著，放而不動，處喧無惡，涉事無惱者，此是真定。

（註：寂而常照，照而常寂，空而常用，用而常空，得本元寂，故為真定。）

不以涉事無惱，故求多事。不以處喧無惡，強求就喧。

（註：習性塵勞，常須制御，不可縱逸，自尋煩惱。）

以無事為真宅，有事為應跡。

（註：見本性空寂，無吵鬧、煩惱，故為真宅。慧用無邊，有事皆通，故為應跡。）

若水鏡之為鑒，則隨物而現形。

（註：本心清淨，猶如水鏡，照用無礙，萬眾俱現，名為現形。）

善巧方便，唯能入定。

（註：諸法性空，即無所起，故為入定。）

慧發遲速則不由人，勿令定中急急求慧，急則傷性，傷則無慧。（註：急求知見，真定乃亡；貪著諸相，心性自傷，故雲無慧。以自然而體道，道自生也。）

若定不求慧，而慧自生，此名真慧。

（註：心體寂靜，妙用無窮，所發是真智慧。）

慧而不用，實智若愚。

（註：了無分別，名之不用；韜光晦跡，故曰若愚。修道有大智若愚風範，方算到家。）

益資定慧，雙美無極。

（註：寂照齊融，動靜自如，故云：雙美無極。）

若定中念想，多感眾邪，妖精百魅，隨心應見。

（註：若以心求相，諸相應生，一切邪魔，競來擾亂。）

所見天尊諸仙真人是其祥也。

（註：若見諸天尊仙真神相，雖是吉祥，但不可取著。）

唯令定心之上，豁然無覆。定心之下，曠然無基。

（註：前念不生，故雲無覆；後念不起，故曰無基。）

舊業日銷，新業不造。

（註：宿習並盡，名曰舊業日銷。更不起心，故名新業不造。）

 

無所掛礙，迥脫塵籠。

（註：一切無染，故名無所掛礙。解脫無系，故雲迥脫塵籠。）

行而久之，自然得道。

（註：智照不滅，名曰行而久之。契理合真，故雲得道。）

夫得道之人，凡有七候。

（註：得道者，心現出七種象徵。）

一者心得定，易覺諸塵漏。

（註：心得清靜，塵念盡知，故曰覺諸塵漏。）

二者宿疾普銷，身心輕爽。

（註：真氣合於胎息，痼疾盡療，體道合真，身輕不老。）

三者填補夭損，還年覆命。

（註：骨髓堅滿，故填補夭損，駐顏不變，名為還年覆命。）

四者延數萬歲，名曰仙人。

（註：長生不死，延數萬歲，名編仙菉，故曰仙人。）

五者煉形為氣，名曰真人。

（註：得本來元氣，故曰煉形為氣。正性無偽，故曰真人。）

六者煉氣成神，名曰神人。

（註：真氣通神，陰陽不測，故曰神人。）

七者煉神合道，名曰至人。

（註：真神契道，故曰至人，又稱金仙、如來。）

其於鑒力，隨候益明。

（註：鑒力者，常照不息也。益明者，明明不絕也。道力愈強，火候愈明顯也。）

得至道成，慧乃圓備。

（註：若了本性，得道成真，智慧圓明，萬法俱備。）

若乃久學定心，身無一候，促齡穢質，色謝方空，自雲慧覺又稱成道者，求道之理，實所未然。

（註：通神合道，則道真成；心惑身亡，不離生死。《西升經》云：「是故失生本，焉能知道源？」故學道者，久無現出一種徵候，表示其功力未至，日月逝矣，年齡增長，色身衰敗，自稱慧覺成道，實皆非也。故當把握光陰，勇猛精進！）

頌曰：

智起生於境，火發生於緣。

各具真種性，承流失道源。

起心欲息知，心起知更煩。

了知性本空，知則眾妙門。
